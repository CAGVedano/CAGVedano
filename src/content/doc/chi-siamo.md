---
section: "L'Aquilone"
title: Chi siamo
description: ""
order: 11
---

Siamo una Cooperativa vissuta e partecipata da persone con sensibilità sociale, in continuo movimento e ascolto per individuare e comprendere esigenze e desideri della comunità che ci circonda, in modo da poter rispondere al meglio ai bisogni sociali del contesto in cui operiamo e alle problematiche, anche emergenti, di persone in condizione di fragilità. Coprogettiamo interventi educativi, psicologici, sociali e culturali che siano in grado di favorire un cambiamento, creando opportunità ed intercettando sogni e desideri delle giovani generazioni, delle famiglie e degli adulti che incontriamo.. Siamo una realtà che trasforma mentre si trasforma.

Dal 1993 L’Aquilone è presente sul territorio varesino con il quotidiano intento di rappresentare un luogo di incontro tra il mondo dei singoli e la società che ci circonda, facilitando il dialogo e il benessere.

Poniamo attenzione al vissuto di ogni individuo, quel vissuto che lo rende unico e che, se accolto e valorizzato, può diventare ricchezza e risorsa per l’intera comunità.

La realizzazione dei nostri obiettivi si attua in stretta connessione con la rete delle risorse locali, in particolar modo dei soggetti istituzionali e del Terzo Settore presenti attivamente all'interno della comunità civile.

La Cooperativa si ispira ai principi base del movimento cooperativo mondiale.

Questi principi sono: la mutualità, la solidarietà, la democraticità, l'impegno, l'equilibrio delle responsabilità rispetto ai ruoli, lo spirito comunitario, il legame con il territorio, un equilibrato rapporto con lo Stato e le istituzioni pubbliche.

## Concetti essenziali

- **Assemblea**: l'assemblea dei soci de l'Aquilone è il cuore pulsante che definisce e ridefinisce la sua identità, i suoi valori, i suoi obiettivi,le sue strategie d'azione e di sviluppo. Le assemblee diventano lo spazio in cui ciascuno, con le proprie modalità, può dire ed esprimere idee, proposte e criticità rispetto alla cooperativa e in cui si elabora e si costruisce insieme il futuro.

- **Relazione**: lo stare in relazione è il modo in cui crediamo si debba lavorare e crescere, sia essa tra i soci, con i lavoratori, con gli utenti, con il territorio in cui operiamo. Perciò vengono curati molto i rapporti con tutti questi interlocutori, riconoscendo che non sempre è semplice trovare un canale di comunicazione e che richiede tempo e attenzione.

- **Equipe**: il lavoro, che sia un progetto e un servizio, che sia un intervento individualizzato o rivolto a un gruppo, viene progettato, gestito e valutato da un'equipe. Questo permette una ricchezza di sguardi e pensieri che danno valore qualitativo aggiunto a quanto viene realizzato.

- **Progettualità**: gli incarichi affidati alla cooperativa vengono sviluppati costruendo e seguendo una progettualità, con obiettivi e strumenti definiti in equipe, cercando strategie ad hoc per ogni singola realtà.

- **Rete**: affinché un intervento sia efficace è necessario che sia condiviso dagli attori in campo, che siano essi istituzionali (Ente Pubblico nelle sue varie figure, scuola, forze dell'ordine ...) o informali (rete familiare ed amicale, territorio in senso lato ...); questo vuol dire lavorare in relazione con altri soggetti, condividendo e costruendo insieme obiettivi e strategie.

## Curriculum d'impresa

[Clicca per scaricare il curriculum d'impresa](/docs/cv-2023.pdf)


## Statuto

[Clicca per scaricare lo statuto](/docs/statuto.pdf)